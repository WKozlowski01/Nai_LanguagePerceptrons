Gabriel Czechowicz (ur. 2 października 1876 w majątku k. Mińska, zm. 22 stycznia 1938 w Warszawie) – prawnik i ekonomista, znawca skarbowości. W latach 1926–1929 pełnił funkcję ministra skarbu Rzeczypospolitej Polskiej. Był jedynym polskim politykiem okresu międzywojennego postawionym przed Trybunałem Stanu. Wydarzenie to znane jest jako „sprawa Czechowicza”.

Życiorys
Pochodził z rodziny ziemiańskiej[1]. Był synem Józefa i Stefanii ze Sławowskich. Ukończył studia na Wydziale Prawa Petersburskiego Uniwersytetu Państwowego. następnie podjął pracę w Rosyjskim Banku Państwa. Najpierw praktykował w Petersburgu, później został przeniesiony do Rygi. W 1905 r. przeszedł do Izby Skarbowej. W kolejnych latach awansował i został inspektorem podatkowym w Wozniesieńskuw guberni chersońskiej, skąd w 1910 r. powrócił do guberni inflanckiej. Tam pracował kolejno w Wałku i ponownie w Izbie Skarbowej w Rydze. W 1917 po ewakuacji instytucji do Dorpatu został p.o. jej prezesa. Po rewolucji bolszewickiej trafił do Jekatierynosławia, a następnie do Kijowa[2].

II Rzeczpospolita
Do nowo odrodzonej Polski powrócił w 1919 r. Został zatrudniony w Wydziale Skarbowym Zarządu Cywilnego Ziem Wschodnich. W 1922 r. beskutecznie startował z listy Unii Narodowo-Państwowej[3]. w wyborach do sejmu. Następnie w 1923 r. objął funkcję prezesa izby skarbowej w Brześciu nad Bugiem. Po kilku latach został dyrektorem Departamentu Podatkowego w Ministerstwie Skarbu, zaś w 1926 r. awansował na stanowisko podsekretarza stanu.

Wczesne poglądy gospodarcze
Pierwszą deklarację programową przyszłego ministra znaleźć można w datowanej na grudzień 1922 publikacji Projekt naprawy skarbowości polskiej. Czechowicz wydał ją pod pseudonimem Leliwa. Użycie pseudonimu było konieczne, gdyż książka była w dużej części krytyczna wobec polityki rządu.

Projekt… rozpoczynał się analizą istniejącego stanu rzeczy w gospodarce Polski. Czechowicz zwracał uwagę na spadek dochodów państwa w porównaniu z dochodami przedwojennymi państw zaborczych. Prowadziło to do ostrej krytyki systemu podatkowego[4]. Według autora brakowało jednolitego ustawodawstwa podatkowego, a także jednolitego planu zmian w ustawodawstwie. Podatki ściągane były nieskutecznie (słabo rozwinięta kontrola skarbowa) i powolnie, co na skutek inflacji stanowiło poważną stratę dla państwa. Podatków było zbyt wiele, ich stawki były niedostosowane do spadku wartości pieniądza, a niektóre podatki nie pokrywały nawet kosztów pobierania. Wiele uwagi Czechowicz poświęcił strukturze aparatu podatkowego, który był jego zdaniem zbyt zdecentralizowany. Wskutek zaś niskich płac wśród urzędników panowała korupcja. Autor, pracując w Brześciu (czyli z punktu widzenia stolicy na prowincji), miał możliwość bezpośredniego spojrzenia na działalność aparatu skarbowego.