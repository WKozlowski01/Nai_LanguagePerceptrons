Po vydání svého pátého alba Slow Dazzle (březen 1975) vyrazil John Cale na své vůbec první koncertní turné, při němž kromě Spojeného království vystupoval také ve Francii a Nizozemsku. V srpnu šel se svou doprovodnou skupinou do londýnského studia Sound Techniques, kde začal nahrávat písně pro své další album.[2] Nahrávání však zanedlouho přerušil, neboť obdržel telefonát od Jane Friedman, manažerky americké zpěvačky Patti Smith, zda by neprodukoval zpěvaččino první album. Cale nabídku, hlavně z finančních důvodů, přijal.[3][p 1] Nahrávání alba, které nakonec dostalo název Horses, probíhalo ve zbytku srpna a v září. Caleův náhlý odjezd do New Yorku, kde zpěvaččino album vznikalo, se nezamlouval vedení společnosti Island Records.[5][p 2] Po návratu do Londýna měl Cale, již v říjnu 1975, pouhé tři dny na dokončení svého vlastního alba.[5] Každý z těchto tří dnů pracoval Cale osmnáct hodin ve studiu.[6] Důvodem bylo, že brzy měl zahajovat evropské turné.[5]

Chris Spedding zpočátku předpokládal, že album bude produkovat Chris Thomas, který v té době byl členem Caleovy skupiny, a to z důvodu, aby převedl energii, kterou kapela vydávala při koncertech, na desku. Thomas však nebyl ani požádán, aby na nahrávce hrál.[2][p 3] Producentem desky byl nakonec sám Cale. Jelikož byl Timi Donald, Caleův tehdejší bubeník, nějaký čas při nahrávání nedostupný, nahradil jej Phil Collins ze skupiny Genesis.[8]