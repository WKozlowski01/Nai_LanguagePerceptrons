Młodość
Urodził się 14 kwietnia 1885 roku we wsi Maksymówka, w powiecie wilejskim guberni wileńskiej Imperium Rosyjskiego[a] (obecnie w rejonie mołodeczańskim Białorusi). Był synem Alaksandra[1][2]. W latach 1900–1904 zdobył wykształcenie w Mołodeczańskim Seminarium Nauczycielskim[2]. Pracował w szkołach powiatów święciańskiego i wilejskiego, zajmował się działalnością kulturalno-oświatową, gromadził elementy kultury ludowej[1]. W czasie rewolucji w Rosji w latach 1905–1907 propagował idee socjalizmu i wyzwolenia narodowego. W czasie wyborów do Dumy Państwowej wybrano go na wyborcę z ramienia środowisk chłopskich[1]. W 1906 roku za rozpowszechnianie literatury o charakterze socjaldemokratycznym został w Wilejce aresztowany przez władze carskie na trzy miesiące. Z powodu konfliktu z władzami zmuszony był przeprowadzić się na Krym. W 1912 roku ukończył studia w Instytucie Pedagogicznym w Teodozji[1][2]. Pracował jako nauczyciel w mieście Karasubazar na dalekim wschodzie Rosji[1]. Po pewnym czasie powrócił w rodzinne strony, gdzie także podjął pracę w zawodzie nauczyciela[1] i organizował białoruskie szkoły[2]. W czasie I wojny światowej w latach 1914–1917 służył w Armii Rosyjskiej[1], był starszym unter-oficerem i chorążym 24 pułku transportowego na Froncie Zachodnim[3][4] (według innego źródła służył na Froncie Rumuńskim, gdzie zajmował się agitacją rewolucyjną[1]).

Początki działalności w białoruskim ruchu narodowym

Posiedzenie WRB i CBRW w 1917 roku. Szymon Rak-Michajłowski w pierwszym rzędzie czwarty z prawej
Po rewolucji lutowej 1917 roku aktywnie włączył się w życie polityczne Mińska[1][2]. Wszedł w skład Białoruskiej Socjalistycznej Gromady (BSG). W marcu tego samego roku brał udział w zjeździe białoruskich organizacji narodowych[1]. Był organizatorem[1] i uczestnikiem odbywającego się 18–24 października 1917 roku Zjazdu Białorusinów wojskowych Frontu Zachodniego, który m.in. uznał tworzenie białoruskiego wojska za „skrajnie konieczną i nie cierpiącą zwłoki potrzebę”. 24 października Zjazd powołał Centralną Białoruską Radę Wojskową (CBRW), będącą autonomiczną częścią tworzącej się w tym samym czasie Wielkiej Rady Białoruskiej (WRB). Tego samego dnia nowo utworzona organizacja, w niepełnym jeszcze składzie, wybrała Szymona Raka-Michajowskiego na stanowisko przewodniczącego Tymczasowego Komitetu Wykonawczego CBRW. W ten sposób został on także członkiem liczącego 24 osoby Tymczasowego Komitetu Wykonawczego WRB[3][5]. Stał na czele delegacji CBRW, która pod koniec października w Mohylewie prowadziła rozmowy z dowódcą Frontu Zachodniego gen. Nikołajem Duchoninem na temat organizacji białoruskich formacji wojskowych[b][6]. W czasie 3. zjazdu BSG wszedł w skład jej Komitetu Centralnego[1].