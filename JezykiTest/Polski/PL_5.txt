W latach 1963–1970 był stałym współpracownikiem „Jednoty”. W latach 1964–1971 i 1982–1988 był sekretarzem redakcji „Chrześcijanina”[4][5]. W owym czasie główny ciężar pracy redakcyjnej spoczywał na nim, ponieważ pozostali członkowie redakcji mieli inne obowiązki kościelne i nie mogli poświęcać pismu wiele czasu[17]. W wywiadzie dla „Chrześcijanina” z 1988 powiedział, że praca w redakcji tego pisma była istotną częścią jego życia[18]. W roku 1989, od stycznia do grudnia, był redaktorem naczelnym tego miesięcznika[17]. Współpracował też z dwumiesięcznikiem „Słowo i Życie”, pismem Kościoła Zborów Chrystusowych[5].


Odebranie dyplomu Tow. Biblijnego podczas prezentacji Ksiąg Prorockich przekładu ekumenicznego (2016-12-09)
W latach 1982–2012 wraz z ks. Janem Anchimiukiem, późniejszym arcyb. Jeremiaszem (prawosławny), ks. prof. M. Czajkowskim (katolik) i Janem Turnauem (katolik) podjął się dokonania przekładu ekumenicznego Nowego Testamentu[19]. Była to prywatna inicjatywa ekumeniczna, niemająca oficjalnego wsparcia ze strony Kościołów i dlatego przekład uzyskał nazwę – Ekumeniczny Przekład Przyjaciół (EPP)[20][21]. Kwiecień był tłumaczem oraz redaktorem przekładu[22].

Opracował biografię Watchmana Nee, która została opublikowana w odcinkach w „Chrześcijaninie” w 1981 roku, a następnie w całości w „Kalendarzu Chrześcijanina”. W 1999 zbór cieszyński wydał ją w formie książki[23]. Wraz z Józefem Kajfoszem opracował konkordancję do Biblii warszawskiej[24].

W roku 1977 zaproponował definicję tzw. „wolnych kościołów”: „Jest to nowa wspólnota chrześcijan, która powstała z autentycznego pragnienia całkowitego wykonania woli Bożej i trwania w posłuszeństwie i wierności w stosunku do jedynego Pana, Jezusa Chrystusa, i Jego uniwersalnego Królestwa; a w swoim świadectwie wiary manifestuje inny rodzaj duchowości chrześcijańskiej, składa się z ludzi, którzy swoje uczestnictwo realizują dobrowolnie, odpowiedzialnie i świadomie”[25]. Definicja ta była cytowana przez Henryka Ryszarda Tomaszewskiego[26] i Wojciecha Gajewskiego[27].